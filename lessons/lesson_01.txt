فصل اوّل: نهادها

درس اول: کتاب خانه‌ ی کلاس ما
   در یکی از روزهای ماه مهر، دانش‌آموزان، آرام و با نظم وارد کلاس شدند، آموزگار پس از سلام و احوال پرسی، از بچّه‌ها خواست در گروه‌های خود قرار بگیرند. سپس به آنها گفت:<< دانش‌آموزان عزیز، از شما میخواهم فکر کنید و بگویید چگونه می‌توانیم پاسخ پرسش‌های خود را پیدا کنیم؟>>
   بچّه‌ها در گروه خود گفت‌‌وگو کردند و پیشنهاد خود را روی برگه‌ای نوشتند. نماینده‌ی هرگروه آن را با صدای بلند خواند. گروه‌ها به رایانه، کتاب‌ها، مجلّه‌ها و افراد دانا اشاره کرده بود.
   آموزگار از دانش‌آموزان تشکّر کرد و گفت:<< آیا همه‌ی نوشته‌ها در رایانه، کتاب‌ها، و مجلّه‌ها برای شما مُفید است؟>>
   نماینده‌ی گروه اوّل گفت:<<خیر، بهتر است کتاب‌ها و مجلّه‌های ویژه خودمان را بخوانیم.>>
   نماینده‌ی گروه دیگر گفت:<<در آخر کتاب فارسی، نام کتاب‌های مناسبی آورده شده است که ما می‌توانیم آن‌ها را بخوانیم. >>
   آموزگار گفت:<< کتابِ خوب، مانندِ دوست خوب است که می‌تواند به ما خیلی کمک کند.>>
   نماینده یکی از گروه‌ها گفت:<< کتاب‌ خوب را هم مانند دوست، پس از هم فکری و مشورت با بزرگ‌ترها انتخاب می‌کنیم.>>
   آموزگار گفت:<< آفرین بر شما که خوب فکر می کنید و به درستی پاسخ می‌دهید. حالا فکر کنید چگونه می‌توانیم یک کتاب‌خانه‌ی کوچک در کلاس داشته باشیم؟>>

درست، نادرست
١. بچّه‌ها در گروه گفت‌وگو کردند و پیشنهاد خود را روی تخته‌ی کلاس نوشتند.
۲. بهتر است کتاب‌ها و مجلّه‌های ویژه خودمان را بخوانیم.
۳. همه‌ی نوشته‌های موجود در رایانه برای ما مُفید است.
۴. ...........................................

واژه سازی
به کلمه‌های زیر، خوب نگاه کن.
----------------------------
- هم‌کلاس  هم + کلاس -
----------------------------
- هم‌فکر  هم + فکر     -
----------------------------
- هم‌گروه  هم + گروه   -
---------------------------
حالا تو بگو
- هم ............
- هم ............

بیاموز و بگو 
این کلمه‌ها را بلند بخوان.
روزنامه، رایانه، مجلّه، کتاب‌خانه، ساده، تازه، نماینده، ستاره
حالا جمله‌های زیر را بخوان.
- ما امسال دوستان تازه‌ای پیدا کرده‌ایم.
- ما میتوانیم کتاب‌خانه‌ای کوچک برای کلاسمان درست کنیم.
- آموزگار برای هر گروه نماینده‌ای انتخاب کرد.
حالا تو بگو
- دیروز مجلّه ... خریدم.
- خاطره ... برای دوستان خود تعریف کردم.
- بهتر است برای پاسخ دادن به هر پرسشی، لحظه ... فکر کنیم.

بازی، بازی، بازی
   آموزگار به هر گروه کارت کلمه می‌دهد. اعضای هر گروه به کمک یکدیگر باید با آن کلمه، جمله‌ای  خنده‌ دار و زیبا بسازند و آن را برای دیگران بخوانند.

بخوان و حفظ کن
من یار مهربانم        دانا و خوش بیانم
گویم سخن فراوان     با آن که بی زبانم
پندت دهم فراوان      من یارِ پنددانم
من دوستی هندمند     با سود و بی زیانم
از من مباش غافل     من یار مهربانم
نویسنده: عبّاس یمینی شریف
