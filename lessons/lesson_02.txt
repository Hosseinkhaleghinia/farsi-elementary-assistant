فصل اوّل: نهادها

درس دوم: مسجد محلّه‌ی ما
   مردم محلّه‌ی ما بسیار خوش‌حال بودند. کار بنّایی مسجد، تازه تمام شده بود. مردم می‌خواستند برای اوّلین بار، نماز را به جماعت در این مسجد بخوانند. مسجد چراغانی شده بود. حوض مسجد پُر از آب بود. مهدی با پدر و مادرش، گُلدان‌های پُرگلی را که آورده بودند، کنار حوض قرار دادند. چند نفر هم شیرینی و شربت به مردم می‌دادند.
   بعد از نماز، امام جماعت از همه‌ی کسانی که در ساختن مسجد، کمک و همکاری کرده بودند، تشکّر کردو گفت:<< مسجد خانه‌ی خداست. وقتی برای خواندنِ نماز به مسجد می‌آییم، از حال یکدیگر باخبر می‌شویم و با هم فکری، می‌توانیم کارهای خوب و بزرگ انجام بدهیم.>>
   هنگامی که مهدی با پدر و مادرش از مسجد خارج می‌شدند، مهدی رو به مادرش کرد و گفت:<< من با دقّت به حرف‌های پیش نماز گوش دادم. سخنان او جالب بود. من همیشه فکر می‌کردم مردم برای نماز خواندن به مسجد می‌آیند؛ نمیدانستم که مسجدِ محلّه‌ی ما کلاس های آموزش قرآن، نقّاشی، رایانه و عکّاسی دارد. در آنجا کتاب خانه‌ی خوبی نیز برای کودکان وجود دارد. مادر جان! من هم دلم می‌خواهد در یکی از کلاس‌ها شرکت کنم و از کتاب‌خانه‌ی آنجا استفاده کنم.>>
   مادر و پدر لبخندی به مهدی زدند و با هم به طرف خانه رفتند.



درست، نادرست
١. کار بنّایی مسجد تازه شروع شده بود.
۲. مسجد با کمک و همکاری مردم ساخته شد.
۳. مردم فقط برای نماز خواندن به مسجد می‌آیند.
۴. ...........................................

واژه سازی
   باسواد یعنی کسی که سواد دارد.
   باخبر یعنی کسی که خبر دارد.
   باارزش یعنی کسی که ارزش دارد.
   بادقّت یعنی کسی که دقّت دارد.
حالا تو بگو
- باحوصله یعنی ............
- باحجاب یعنی ............
- باادب یعنی ............
- ........ یعنی کسی که سلیقه دارد.

بیاموز و بگو 
   نشانه‌ی (و) در کلماتی مانند:
   آموزگار، گروهی، صورت، صدای (او) می‌دهد.
   در کلماتی مانند: برویم، نوشته، روان، صدای (وِ) می‌دهد.
   در کلماتی مانند: خود، تو، دو، صدای (اُ) می‌دهد. در کلماتی مانند: بخوانیم، خواهش، خواهر، صدایی ندارد. در ترکیب هایی مانند: پدر و مادر، دست و پا، بیست و یک، صدای (اُ) می‌دهد. این ویژگیِ نشانه‌ی (وِ) را در خواندن شعرها و املای این‌گونه ترکیب‌ها باید رعایت کرد. 
   حالا شما چند نمونه بگویید.

بازی، بازی، بازی
  معلّم جمله یا ضَرب‌المثلی را به یکی از اعضای گروه می‌دهد. اوّلین‌نفر همان جمله یا ضرب‌المثل را آهسته در گوشِ نفرِ دوم می‌گوید. نفرِ دوم همین کار را تکرار می‌کند و این کار تا آخرین نفرِ گروه تکرار می‌شود. سپس نفرِ آخر، جمله‌ای را که شنیده است، با صدای بلند برای بقیه می‌گوید.
   نفرِ اوّلِ هر گروه، پس از شنیدن جمله‌ی نفرِ آخر، باید بگوید که آن جمله درست است یا نادرست.

بخوان و بیندیش: چغندر پُر برکت
   یکی بود، یکی نبود. غیر از خدا هیچ‌کس نبود. پیرمرد و پیرزنی با دو نوه‌ی کوچکشان در مزرعه‌ای زندگی می‌کردند. پیرمرد هر سال در مزرعه‌اش چیزی می‌کاشت. آن سال هم تصمیم گرفت چغندر بکارد.
   پیرمرد و پیرزن  نوه‌هایشان مثل هر سال، زمین را آماده کردند و تُخمِ چغندر را پاشیدند. چیزی نگذشت که مزرعه، سرسبز شد و برگِ چغندرها بزرگ‌تر شدند.
   یک روز پیرزن خواست آش چغندر بپزد. پیرمرد گفت:<< همین حالا می‌روم و برایت یک چغندرِ رسیده می‌آورم.>>
   پیرمرد به مزرعه رفت و چغندری را انتخاب کرد. بعد هم برگ‌های آن را گرفت و کشید امّا چغندر بیرون نیامد. پیرمرد که خسته شده بود. پیرزن را صدا کرد.
   پیرزن آمد. پیرمرد برگ‌های چغندر را گرفت. پیرزن شالِ کمر پیرمرد را گرفت. باهم کشیدند و یک‌صدا خواندند:<< چغندرک، چغندرک، آی شیرینک، بیا، بیا. بیرون بیا. از دل خاک بیرون بیا. با یک تکان، با دو تکان، با سه تکان، ...>> امّا فایده ای نداشت. چغندر از خاک درنیامد که نیامد. پیرزن نوه‌هایش را صدا کرد. نوه‌های پیرمرد و پیرزن به کمک آن‌ها آمدند. پیرمرد برگ‌های چغندر را گرفت. پیرزن شالِ کمر پیرمرد را گرفت. پسرک دامن مادربزرگش را گرفت و دخترک گوشه‌ی کُت برادرش را. کشیدند و کشیدند و یک‌صدا خواندند:<< چغندرک، چغندرک، آی شیرینک، بیا، بیا. بیرون بیا. از دل خاک بیرون بیا. با یک تکان، با دو تکان، با سه تکان، با چهار تکان، ...>>
   چغندر بالاخره از خاک در‌آمد. از آن طرف پیرمرد و پیرزن، پسرک و دخترک به زمین افتادند امّا وقتی چشمشان به چغندر افتاد، از خوش‌حالی فریاد کشیدند:<< وای، چه چغندری، شیرینکی، چقدر بزرگ، چقدر بزرگ، ... چقد ... بزرگ ...!>>
   زودتر از آنکه فکرش را بکنید، سروکلّه‌ی همسایه‌های پیرمرد و پیرزن پیدا شد. همه از دیدن چغندری به آن بزرگی تعجّب کرده بودند.
   آن روز پیرزن یک دیگِ آشِ چغندر پخت و آن را میان همسایه‌ها تقسیم کرد؛ چه آش خوش‌مزه‌ای! چه چغندر پربرکتی!

ایستگاه اندیشه
۱. چرا پیرمرد رفت تا چغندر بیاورد؟
۲. چرا پیرمرد خسته شده بود؟
۳. پیرمرد چگونه توانست چغندر را از دل خاک بیرون بیاورد؟
۴. چرا چغندرِ این قصّه پربرکت بود؟
